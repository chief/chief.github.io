---
layout: post
title: Ξεκινώντας τις επισκευές
tags: χωριό
---

Από την μακρινή εποχή της ίδρυσης του [Çatalhöyük](https://en.wikipedia.org/wiki/%C3%87atalh%C3%B6y%C3%BCk), του πρώτου οικισμού
στην ιστορία της ανθρωπότητας, έχουν περάσει αρκετές χιλιάδες χρόνια.
Τόσα περίπου χρειάστηκαν για να ξεπεράσει ο πληθυσμός των πόλεων
εκείνον της επαρχίας.

![Urbanization](https://giorgostsiftsis.com/public/images/xorio/urbanization.png)

Σύμφωνα με το wikipedia ο ρυθμός δεν θα σταματήσει:

![Wikipedia](https://giorgostsiftsis.com/public/images/xorio/wikipedia.png)

<!--more-->

Και είναι λογικό. Εκτός από την απλόχερη επαφή με την φύση και ακραίες
καταστάσεις, όπως πόλεμοι, σχεδόν σε όλα τα άλλα σημεία οι πόλεις
υπερτερούν της επαρχίας.

Το μοναδικό γεγονός που συνέβη στην εποχή του Covid και γι' αυτό τον
λόγο το θεωρώ σχεδόν ιστορικής σημασίας, το οποίο φαίνεται να αλλάζει
λίγο τις ισορροπίες μεταξύ επαρχίας και πόλης είναι η εκκωφαντική
είσοδος στο πλάνο της αντίληψής μας της δυνατότητας για απομακρυσμένη
εργασία.

Όταν λέω ότι φαίνεται να αλλάζει τα δεδομένα, αναφέρομαι στην σύγκριση
των πλεονεκτημάτων μεταξύ της ζωής στην πόλη και της ζωής στην
επαρχία. Πότε πριν, και σίγουρα όχι τα τελευταία χρόνια, οι ευκαιρίες
για εργασία στην επαρχία δεν πλησίαζαν την ποικιλία και τους μισθούς
των προσφορών στις πόλεις. Η δυνατότητα για remote το άλλαξε αυτό.
Τουλάχιστον όσο μπορεί κάποιος να έχει καλή πρόσβαση στο
[internet](https://www.starlink.com/) βέβαια. Για να γίνω λίγο πιο
ακριβής, το remote έκανε αδιάφορη την τοποθεσία που μένεις με την
εργασία που θα κάνεις.

Εφόσον το software "τρώει" όλο τον κόσμο και το software μπορεί να
γραφτεί remote, όλος ο κόσμος θα μπορεί σταδιακά να δουλεύει remote. Αυτό που
προβλέπω για τους πληθυσμούς και την κατοικία, είναι ότι θα αυξηθεί η
ζήτηση στα περίχωρα των μεγαλοπόλεων και ότι θα υπάρξει μια μικρή αλλα
σταθερή κίνηση και ενδιαφερόν για σπίτια σε χωριά ή μικρότερους οικισμούς.

Και εδώ έρχεται η δική μου περίπτωση ...

Ο πατέρας μου, μας άφησε ένα σπίτι στο χωριό του, το οποίο
θέλαμε πάντα να επισκευάσουμε αλλά ποτέ δεν βρίσκαμε τον λόγο να το
κάνουμε σοβαρά. Τα τελευταία δύο χρόνια σκεφτόμουν όλο και πιο
έντονα την περίπτωση να αναλάβω τις επισκευές με σκοπό να μπορώ να
μείνω ένα ή δύο μήνες τον χρόνο - τους καλοκαιρινούς μήνες αφού
τελειώνε η κορούλα το σχολείο.

Οι σκέψεις μου ήταν οι ακόλουθες:

* Η σύζυγος και εγώ μπορούμε να δουλέψουμε remote
* Η κορούλα μπορεί να έχει μια πρώτης τάξης ευκαιρία να βρεθεί κοντά
  στην φύση
* Θα μπορέσω να μάθω πάρα πολλά για την επισκευή ενός παλιού πέτρινου
  σπιτιού.
* Θα μπορέσουμε να ασχοληθούμε με αρκετές χειρωνακτικές εργασίες.
* Θα μπορέσουμε να φτιάξουμε ένα απλό και λειτουργικό σπίτι το οποίο
  θα είναι δικό μας και θα το κάνουμε με τους όρους και τα μέτρα μας.

Το σπιτάκι είναι ένα πολύ παλιό πέτρινο διώροφο. Έχει να κατοικηθεί
πάνω από 15 χρόνια. Είναι πρακτικά ένα ορθογώνιο 10x6 με πέτρα περί τα
60 εκατοστά. Στους τοίχους έχει σοβά τώρα. Βρίσκεται σε ένα
αρκετά μεγάλο οικόπεδο περί το 1,5 στρέμμα σε ένα ήσυχο και
καταπράσινο ημιορεινό χωριό κοντά στην Λαμία.

Μια εικόνα μπορείτε να πάρετε παρακάτω:

![Home1](https://giorgostsiftsis.com/public/images/xorio/01.jpg)

![Home1](https://giorgostsiftsis.com/public/images/xorio/02.jpg)

![Home1](https://giorgostsiftsis.com/public/images/xorio/03.jpg)

![Home1](https://giorgostsiftsis.com/public/images/xorio/05.jpg)

Η πρώτη ενέργεια που έκανα ήταν να βρω έναν έμπιστο μηχανικό. Ευτυχώς
το σπίτι είναι σε πολύ καλή κατάσταση όσο αναφορά την στατικότητα.
Αποφασίσαμε, στο ισόγειο να φτιάξουμε την κουζίνα και το καθιστικό και
στον πάνω όροφο δύο υπνοδωμάτια και το μπάνιο. Το σπίτι τώρα δεν έχει
εσωτερική σκάλα παρά μονο εξωτερική. Θα φτιάξουμε μια εσωτερική σκάλα
και αργότερα θα γκρεμιστεί η εξωτερική. Δουλέψαμε κάπως πάνω στα
σχέδια και αφού συμφωνήσαμε στην γενική εικόνα αρχίσαμε να δουλεύουμε
το πρώτο βήμα που είναι ο καθαρισμός του εσωτερικού χώρου, να πέσουν
οι σοβάδες και να φανεί η πέτρα και να ρίξουμε το ταβάνι και τα
πατώματα. Να μείνει πρακτικά ένα άδειο ορθογώνιο με σκεπή.

Και κάπου εδώ είμαστε τώρα :)

![Home1](https://giorgostsiftsis.com/public/images/xorio/04.JPG)
