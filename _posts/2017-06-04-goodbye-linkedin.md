---
layout: post
title: Goodbye linkedin
---

Αυτές τις μέρες σκεφτόμουν να φύγω από το [Linkedin](https://www.linkedin.com/feed/)
και η αλήθεια είναι ότι με προβλημάτιζε αν θα μπορούσα να μείνω εκεί χωρίς να κάνω
κάτι ιδιαίτερο ή αν θα τελικά θα σβήσω τον λογαριασμό μου.

Ο λογαριασμός αυτός περιλάμβανε 300 περίπου συνδέσεις με ανθρώπους από τους οποίους
τους μισούς και πλέον ούτε καν γνώριζα, πάνω από 50 email από ανθρώπους που δεν ήξερα και
ποτέ δεν μπήκα στον κόπο να απαντήσω αν και κάποιες προτάσεις φαίνονταν ενδιαφέρουσες
και διάφορα στατιστικά του στυλ ποιός είδε το προφίλ σου, τι έκανε και διάφορα τέτοια.

Καταρχάς, ο λόγος που έφτιαξα λογαριασμό εκεί ήταν γιατί [κάποτε](https://el.wikipedia.org/wiki/%CE%9A%CE%B5%CF%86%CE%B1%CE%BB%CE%B1%CE%B9%CE%B1%CE%BA%CE%BF%CE%AF_%CE%AD%CE%BB%CE%B5%CE%B3%CF%87%CE%BF%CE%B9_%CF%83%CF%84%CE%B7%CE%BD_%CE%95%CE%BB%CE%BB%CE%AC%CE%B4%CE%B1) η κατάσταση ήταν αρκετά
ασταθής στην Ελλάδα τόσο που πίστεψα ότι θα αναγκαστώ να μεταναστεύσω στο εξωτερικό για
εργασία. Όπως και να έχει, ευτυχώς μέχρι τώρα δεν αναγκάστηκα να αναζήτησω την τύχη μου
έξω, πρακτικά δεν προσπάθησα να βρω κάτι και ξέμεινε από τότε ένας λογαριασμός στον
οποίο απλά έμπαινα να δεχθώ προσκλήσεις για σύνδεση ή ανάλογα πράγματα.

Γενικά σαν εργαλείο το Linkedin φαίνεται αρκετά βελτιωμένο σε σχέση με το παρελθόν και
νομίζω ταιριάζει πολύ καλά σε ανθρώπους που έχουν περισσότερο business προσανατολισμό,
είτε πρόκειται για HR ανθρώπους είτε για Marketing κ.ο.κ. Θεωρώ ότι ένας developer δεν
μπορεί να έχει καλό προφίλ σε εργαλεία σαν και αυτό και πως αν όντως θέλει να έχει
ένα, τότε εργαλεία σαν το [Github](https://github.com/) είναι πολύ πιο αποτελεσματικά
και αντιπροσωπευτικά της δουλειάς ή των ενδιαφέροντων του.

Ένα ακόμη που μου είχε κάνει εντύπωση είναι ότι οι πολλοί άνθρωποι αισθάνονται την
ανάγκη να αυτοπροσδιοριστούν με έναν τίτλο, τις περισσότερες φορές τουλάχιστον ισάξιο με
την δουλειά που κάνουν ή την θέση που έχουν σε μια ομάδα. Έτσι κατέληξα να γνωρίζω
δεκάδες co-founder, principal μηχανικούς, managers και directors. Δεν ξέρω αν αυτή
είναι όντως η πραγματική εικόνα των ανθρώπων αυτών, πάντως φάνταζε περίεργο τουλάχιστον.
Νομίζω εφαρμόζεται ο νόμος της μίμησης, δηλαδή έχοντας περάσει σαν ένα πιο ας το πούμε
επαγγελματικό κανάλι επικοινωνίας με πιο επίσημους τίτλους, αρχίζουν όλοι και γράφουν
ό,τι βλέπουν από τον διπλανό τους, φίλο τους ή γνωστό τους και ενδεχομένως
υπερβάλλοντας όλοι από λίγο στο τέλος βγαίνει μια αρκετά παραμορφωμένη εικόνα. Αυτό είναι
minor όμως και το συνηθίζεις κάπως βλέποντας πολλά προφίλ.

Αυτό που θέλω είναι να μειώσω τα πολλά κανάλια και εφαρμογές που "πρέπει" να κοιτάω ή να
ασχολούμαι και τα οποία είτε δεν με προάγουν με ρεαλιστικό τρόπο είτε μου δημιουργούν
καταστάσεις συνεχόμενων ή περιοδικών διασπάσεων προσοχής.

Για την ώρα το Linkedin είναι ένα από αυτά. Ελπίζω να μην το χρειαστώ.
